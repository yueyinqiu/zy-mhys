风雷益<br />益：利有攸往。利涉大川。<br />象曰：风雷，益。君子以见善则迁，有过则改。<br />彖曰：“益”，损上益下，民说无疆。自上下下，其道大光。“利有攸往”，中正有庆。“利涉大川”，木道乃行。益动而巽，日进无疆。天施地生，其益无方。凡益之道，与时偕行。<br />初九：利用为大作，元吉，无咎。<br />象曰：“元吉无咎”，下不厚事也。<br />六二：或益之十朋之龟，弗克违。永贞吉。王用享于帝，吉。<br />象曰：“或益之”，自外来也。<br />六三：益之用凶事，无咎。有孚。中行告公用圭。<br />象曰：“益用凶事”，固有之也。<br />六四：中行告公，従，利用为依迁国。<br />象曰：“告公従”，以益志也。<br />九五：有孚惠心，勿问，元吉。有孚，惠我德。<br />象曰：“有孚惠心”，勿问之矣。“惠我德”，大得志也。<br />上九：莫益之，或击之，立心勿恒，凶。<br />象曰：“莫益之”，偏辞也。“或击之”，自外来也。<br />