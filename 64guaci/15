地山谦<br />谦：亨。君子有终。<br />象曰：地中有山，谦。君子以裒多益寡，称物平施。<br />彖曰：谦，亨。天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦，尊而光，卑而不可逾，君子之终也。<br />初六：谦谦君子，用涉大川，吉。<br />象曰：“谦谦君子”，卑以自牧也。<br />六二：鸣谦，贞吉。<br />象曰：“鸣谦贞吉”，中心得也。<br />九三：劳谦君子，有终，吉。<br />象曰：“劳谦君子”，万民服也。<br />六四：无不利，捴谦。<br />象曰：“无不利，捴谦”，不违则也。<br />六五：不富以其邻，利用侵伐，无不利。<br />象曰：“利用侵伐”，征不服也。<br />上六：鸣谦，利用行师征邑国。<br />象曰：“鸣谦”，志未得也。“可用行师”，征邑国也。<br />