地山谦
谦：亨君子有终
象曰：地中有山谦君子以裒多益寡称物平施
彖曰：谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也

初六：谦谦君子用涉大川吉
象曰：谦谦君子卑以自牧也
六二：鸣谦贞吉
象曰：鸣谦贞吉中心得也
九三：劳谦君子有终吉
象曰：劳谦君子万民服也
六四：无不利捴谦
象曰：无不利捴谦不违则也
六五：不富以其邻利用侵伐无不利
象曰：利用侵伐征不服也
上六：鸣谦利用行师征邑国
象曰：鸣谦志未得也可用行师征邑国也
