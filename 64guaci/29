习坎为水<br />习坎：有孚维心，亨。行有尚。<br />象曰：水洊至，习坎。君子以常德行，习教事。<br />彖曰：“习坎”，重险也。水流而不盈。行险而不失其信。维心亨，乃以刚中也。“行有尚”，往有功也。天险，不可升也。地险，山川丘陵也。王公设险以守其国。险之时用大矣哉！<br />初六：习坎，入于坎，窞，凶。<br />象曰：“习坎入坎”，失道，凶也。<br />九二：坎有险，求小得。<br />象曰：“求小得”，未出中也。<br />六三：来之坎，坎险且枕，入于坎，窞，勿用。<br />象曰：“来之坎坎”，终无功也。<br />六四：樽酒簋贰用缶，纳约自牖，终无咎。<br />象曰：“樽酒簋贰”，刚柔际也。<br />九五：坎不盈，祗既平，无咎。<br />象曰：“坎不盈”，中未大也。<br />上六：系用徽纆，窴于丛棘，三岁不得，凶。<br />象曰：上六失道，凶三岁也。<br />