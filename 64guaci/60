水泽节<br />节：亨。苦节，不可贞。<br />象曰：泽上有水，节。君子以制数度，议德行。<br />彖曰：“节亨”。刚柔分而刚得中。“苦节不可贞”，其道穷也。说以行险，当位以节，中正以通。天地节而四时成。节以制度，不伤财，不害民。<br />初九：不出户庭，无咎。<br />象曰：“不出户庭”，知通塞也。<br />九二：不出门庭，凶。<br />象曰：“不出门庭凶”，失时极也。<br />六三：不节若，则嗟若，无咎。<br />象曰：“不节之嗟”，又谁咎也。<br />六四：安节。亨。<br />象曰：“安节之亨”，承上道也。<br />九五：甘节，吉，往有尚。<br />象曰：“甘节之吉”，居位中也。<br />上六：苦节，贞凶，悔亡。<br />象曰：“苦节贞凶”，其道穷也。<br />