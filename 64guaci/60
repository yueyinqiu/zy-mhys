水泽节
节：亨苦节不可贞
象曰：泽上有水节君子以制数度议德行
彖曰：节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民

初九：不出户庭无咎
象曰：不出户庭知通塞也
九二：不出门庭凶
象曰：不出门庭凶失时极也
六三：不节若则嗟若无咎
象曰：不节之嗟又谁咎也
六四：安节亨
象曰：安节之亨承上道也
九五：甘节吉往有尚
象曰：甘节之吉居位中也
上六：苦节贞凶悔亡
象曰：苦节贞凶其道穷也
