火泽睽
睽：小事吉
象曰：上火下泽睽君子以同而异
彖曰：睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉

初九：悔亡丧马勿逐自复见恶人无咎
象曰：见恶人以辟咎也
九二：遇主于巷无咎
象曰：遇主于巷未失道也
六三：见舆曳其牛掣其人天且劓无初有终
象曰：见舆曳位不当也无初有终遇刚也
九四：睽孤遇元夫交孚厉无咎
象曰：交孚无咎志行也
六五：悔亡厥宗噬肤往何咎
象曰：厥宗噬肤往有庆也
上九：睽孤见豕负涂载鬼一车先张之弧后说之弧匪寇婚媾往遇雨则吉
象曰：遇雨之吉群疑亡也
