风地观
观：盥而不荐有孚颙若
象曰：风行地上观先王以省方观民设教
彖曰：大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣

初六：童观小人无咎君子吝
象曰：初六童观小人道也
六二：窥观利女贞
象曰：窥观女贞亦可丑也
六三：观我生进退
象曰：观我生进退未失道也
六四：观国之光利用宾于王
象曰：观国之光尚宾也
九五：观我生君子无咎
象曰：观我生观民也
上九：观其生君子无咎
象曰：观其生志未平也
