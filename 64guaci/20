风地观<br />观：盥而不荐。有孚颙若。<br />象曰：风行地上，观。先王以省方观民设教。<br />彖曰：大观在上，顺而巽，中正以观天下，观。“盥而不荐，有孚颙若”，下观而化也。观天之神道，而四时不忒，圣人以神道设教，而天下服矣。<br />初六：童观，小人无咎，君子吝。<br />象曰：“初六童观”，“小人”道也。<br />六二：窥观，利女贞。<br />象曰：“窥观女贞”，亦可丑也。<br />六三：观我生，进退。<br />象曰：“观我生进退”，未失道也。<br />六四：观国之光，利用宾于王。<br />象曰：“观国之光”，尚宾也。<br />九五：观我生，君子无咎。<br />象曰：“观我生”，观民也。<br />上九：观其生，君子无咎。<br />象曰：“观其生”，志未平也。<br />