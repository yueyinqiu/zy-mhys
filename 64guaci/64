火水未济<br />未济：亨。小狐汔济，濡其尾，无攸利。<br />象曰：火在水上，未济。君子以慎辨物居方。<br />彖曰：“未济，亨”，柔得中也。“小狐汔济”，未出中也。“濡其尾，无攸利”，不续终也。虽不当位，刚柔应也。<br />初六：濡其尾，吝。<br />象曰：“濡其尾”，亦不知极也。<br />九二：曳其轮，贞吉。<br />象曰：九二贞吉，中以行正也。<br />六三：未济，征凶。利涉大川。<br />象曰：“未济征凶”，位不当也。<br />九四：贞吉，悔亡，震用伐鬼方，三年，有赏于大国。<br />象曰：“贞吉悔亡”，志行也。<br />六五：贞吉，无悔。君子之光，有孚吉。<br />象曰：“君子之光”，其辉吉也。<br />上九：有孚于饮酒，无咎。濡其首，有孚失是。<br />象曰：“饮酒濡首”，亦不知节也。<br />