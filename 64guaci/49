泽火革
革：已日乃孚元亨利贞悔亡
象曰：泽中有火革君子以治历明时
彖曰：革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉

初九：巩用黄牛之革
象曰：巩用黄牛不可以有为也
六二：巳日乃革之征吉无咎
象曰：巳日革之行有嘉也
九三：征凶贞厉革言三就有孚
象曰：革言三就又何之矣
九四：悔亡有孚改命吉
象曰：改命之吉信志也
九五：大人虎变未占有孚
象曰：大人虎变其文炳也
上六：君子豹变小人革面征凶居贞吉
象曰：君子豹变其文蔚也小人革面顺以从君也
