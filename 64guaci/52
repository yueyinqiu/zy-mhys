艮为山<br />艮：艮其背，不获其身，行其庭，不见其人，无咎。<br />象曰：兼山，艮。君子以思不出其位。<br />彖曰：艮，止也。时止则止，时行则行，动静不失其时，其道光明。“艮其止”，止其所也。上下敌应，不相与也。是以“不获其身，行其庭，不见其人，无咎”也。<br />初六：艮其趾，无咎。利永贞。<br />象曰：“艮其趾”，未失正也。<br />六二：艮其腓，不拯其随，其心不快。<br />象曰：“不拯其随”，未退听也。<br />九三：艮其限，列其夤，厉，熏心。<br />象曰：“艮其限”，危熏心也。<br />六四：艮其身，无咎。<br />象曰：“艮其身”，止诸躬也。<br />六五：艮其辅，言有序，悔亡。<br />象曰：“艮其辅”，以中正也。<br />上九：敦艮，吉。<br />象曰：“敦艮之吉”，以厚终也。<br />