泽水困
困：亨贞大人吉无咎有言不信
象曰：泽无水困君子以致命遂志
彖曰：困刚掩也险以说因而不失其所亨其唯君子乎贞大人吉以刚中也有言不信尚口乃穷也

初六：臀困于株木入于幽谷三岁不觌
象曰：入于幽谷幽不明也
九二：困于酒食朱绂方来利用享祀征凶无咎
象曰：困于酒食中有庆也
六三：困于石据于蒺藜入于其宫不见其妻凶
象曰：据于蒺藜乘刚也入于其宫不见其妻不祥也
九四：来徐徐困于金车吝有终
象曰：来徐徐志在下也虽不当位有与也
九五：劓刖困于赤绂乃徐有说利用祭祀
象曰：劓刖志未得也乃徐有说以中直也利用祭祀受福也
上六：困于葛藟于臲<臬兀>曰动悔有悔征吉
象曰：困于葛藟未当也动悔有悔吉行也
