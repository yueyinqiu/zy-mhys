天风姤
姤：女壮勿用取女
象曰：天下有风姤后以施命诰四方
彖曰：姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉

初六：系于金柅贞吉有攸往见凶羸豕孚蹢躅
象曰：系于金柅柔道牵也
九二：包有鱼无咎不利宾
象曰：包有鱼义不及宾也
九三：臀无肤其行次且厉无大咎
象曰：其行次且行未牵也
九四：包无鱼起凶
象曰：无鱼之凶远民也
九五：以杞包瓜含章有陨自天
象曰：九五含章中正也有陨自天志不舍命也
上九：姤其角吝无咎
象曰：姤其角上穷吝也
