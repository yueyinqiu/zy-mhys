雷火丰
丰：亨王假之勿忧宜日中
象曰：雷电皆至丰君子以折狱致刑
彖曰：丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎

初九：遇其配主虽旬无咎往有尚
象曰：虽旬无咎过旬灾也
六二：丰其蔀日中见斗往得疑疾有孚发若吉
象曰：有孚发若信以发志也
九三：丰其沛日中见沫折其右肱无咎
象曰：丰其沛不可大事也折其右肱终不可用也
九四：丰其蔀日中见斗遇其夷主吉
象曰：丰其蔀位不当也日中见斗幽不明也遇其夷主吉行也
六五：来章有庆誉吉
象曰：六五之吉有庆也
上六：丰其屋蔀其家窥其户阒其无人三岁不觌凶
象曰：丰其屋天际翔也窥其户阒其无人自藏也
