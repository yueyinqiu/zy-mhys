雷风恒<br />恒：亨。无咎。利贞。利有攸往。<br />象曰：雷风，恒。君子以立不易方。<br />彖曰：恒，久也。刚上而柔下。雷风相与，巽而动，刚柔皆应，恒。“恒亨无咎利贞”，久于其道也。天地之道恒久而不已也。“利有攸往”，终则有始也。日月得天而能久照，四时变化而能久成。圣人久于其道而天下化成。观其所恒，而天地万物之情可见矣。<br />初六：浚恒，贞凶，无攸利。<br />象曰：：“浚恒”之“凶”，始求深也。<br />九二：悔亡。<br />象曰：九二“悔亡”，能久中也。<br />九三：不恒其德，或承之羞，贞吝。<br />象曰：“不恒其德”，无所容也。<br />九四：田无禽。<br />象曰：久非其位，安得禽也。<br />六五：恒其德，贞，妇人吉，夫子凶。<br />象曰：妇人贞吉，従一而终也。夫子制义，従妇凶也。<br />上六：振恒，凶。<br />象曰：振恒在上，大无功也。<br />