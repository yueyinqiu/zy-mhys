地泽临
临：元亨利贞至于八月有凶
象曰：泽上有地临君子以教思无穷容保民无疆
彖曰：临刚浸而长说而顺刚中而应大亨以正天之道也至于八月有凶消不久也

初九：咸临贞吉
象曰：咸临贞吉志行正也
九二：咸临吉无不利
象曰：咸临吉无不利未顺命也
六三：甘临无攸利；既忧之无咎
象曰：甘临位不当也既忧之咎不长也
六四：至临无咎
象曰：至临无咎位当也
六五：知临大君之宜吉
象曰：大君之宜行中之谓也
上六：敦临吉无咎
象曰：敦临之吉志在内也
