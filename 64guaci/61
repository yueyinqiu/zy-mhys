风泽中孚
中孚：豚鱼吉利涉大川利贞
象曰：泽上有风中孚君子以议狱缓死
彖曰：中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也

初九：虞吉有它不燕
象曰：初九虞吉志未变也
九二：鸣鹤在阴其子和之我有好爵吾与尔靡之
象曰：其子和之中心愿也
六三：得敌或鼓或罢或泣或歌
象曰：或鼓或罢位不当也
六四：月几望马匹亡无咎
象曰：马匹亡绝类上也
九五：有孚挛如无咎
象曰：有孚挛如位正当也
上九：翰音登于天贞凶
象曰：翰音登于天何可长也
