地雷复<br />复：亨。出入无疾。朋来无咎。反复其道，七日来复，利有攸往。<br />象曰：雷在地中，复。先王以至日闭关，商旅不行，后不省方。<br />彖曰：“复，亨”。刚反，动而以顺行。是以“出入无疾，朋来无咎”。“反复其道，七日来复”，天行也。“利有攸往”，刚长也。复，其见天地之心乎。<br />初九：不远复，无祗悔，元吉。<br />象曰：“不远之复”，以修身也。<br />六二：休复，吉。<br />象曰：“休复之吉”，以下仁也。<br />六三：频复，厉，无咎。<br />象曰：“频复之厉”，义无咎也。<br />六四：中行独复。<br />象曰：“中行独复”，以従道也。<br />六五：敦复，无悔。<br />象曰：“敦复无悔”，中以自考也。<br />上六：迷复，凶，有灾眚。用行师，终有大败，以其国君凶，至于十年不克征。<br />象曰：“迷复之凶”，反君道也。<br />