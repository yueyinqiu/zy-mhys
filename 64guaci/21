火雷噬嗑<br />噬嗑：亨。利用狱。<br />象曰：雷电，噬嗑。先王以明罚敕法。<br />彖曰：颐中有物曰噬嗑。噬嗑而亨，刚柔分，动而明，雷电合而章。柔得中而上行，虽不当位，利用狱也。<br />初九：屦校灭趾，无咎。<br />象曰：“屦校灭趾”，不行也。<br />六二：噬肤灭鼻，无咎。<br />象曰：“噬肤灭鼻”，乘刚也。<br />六三：噬腊肉遇毒，小吝，无咎。<br />象曰：“遇毒”，位不当也。<br />九四：“噬干胏，得金矢。利艰贞，吉。<br />象曰：“利艰贞吉”，未光也。<br />六五：噬干肉得黄金。贞厉，无咎。<br />象曰：“贞厉无咎”，得当也。<br />上九：何校灭耳，凶。<br />象曰：“何校灭耳”，聪不明也。<br />