泽地萃<br />萃：亨，王假有庙。利见大人。亨，利贞，用大牲吉。利有攸往。<br />象曰：泽上于地，萃。君子以除戎器，戒不虞。<br />彖曰：“萃”，聚也。顺以说，刚中而应，故聚也。“王假有庙”，致孝享也。“利见大人亨”，聚以正也。“用大牲吉，利有攸往”，顺天命也。观其所聚，而天地万物之情可见矣。<br />初六：有孚不终，乃乱乃萃，若号，一握为笑，勿恤，往无咎。<br />象曰：“乃乱乃萃”，其志乱也。<br />六二：引吉，无咎，孚乃利用禴。<br />象曰：“引吉无咎”，中未变也。<br />六三：萃如嗟如，无攸利，往无咎，小吝。<br />象曰：“往无咎”，上巽也。<br />九四：大吉无咎。<br />象曰：“大吉无咎”，位不当也。<br />九五：萃有位，无咎。匪孚，元永贞，悔亡。<br />象曰：“萃有位”，志未光也。<br />上六：赍咨涕洟，无咎。<br />象曰：“赍咨涕洟”，未安上也。<br />