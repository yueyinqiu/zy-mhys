风山渐<br />渐：女归吉，利贞。<br />象曰：山上有木，渐。君子以居贤德善俗。<br />彖曰：渐之进也，女归吉也。进得位，往有功也。进以正，可以正邦也。其位刚得中也。止而巽，动不穷也。<br />初六：鸿渐于干。小子厉，有言，无咎。<br />象曰：“小子之厉”，义无咎也。<br />六二：鸿渐于磐，饮食衎衎，吉。<br />象曰：“饮食衎衎”，不素饱也。<br />九三：鸿渐于陆。夫征不复，妇孕不育，凶。利御寇。<br />象曰：“夫征不复”，离群丑也。“妇孕不育”，失其道也。“利用御寇”，顺相保也。<br />六四：鸿渐于木，或得其桷，无咎。<br />象曰：“或得其桷”，顺以巽也。<br />九五：鸿渐于陵，妇三岁不孕，终莫之胜，吉。<br />象曰：“终莫之胜吉”，得所愿也。<br />上九：鸿渐于陆，其羽可用为仪，吉。<br />象曰：“其羽可用为仪，吉”，不可乱也。<br />