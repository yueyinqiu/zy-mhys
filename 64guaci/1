乾为天<br />乾：元，亨，利，贞。<br />象曰：天行健，君子以自强不息。<br />彖曰：大哉乾元，万物资始，乃统天。云行雨施，品物流形。大明终始，六位时成。时乘六龙以御天。乾道变化，各正性命。保合大和，乃利贞。首出庶物，万国威宁。<br />初九：潜龙，勿用。<br />象曰：“潜龙勿用”，阳在下也。<br />九二：见龙在田，利见大人。<br />象曰：“见龙在田”，德施普也。<br />九三：君子终日乾乾，夕惕若。厉无咎。<br />象曰：“终日乾乾”，反复道也。<br />九四：或跃在渊，无咎。<br />象曰：“或跃在渊”，进无咎也。<br />九五：飞龙在天，利见大人。<br />象曰：“飞龙在天”，大人造也。<br />上九：亢龙，有悔。<br />象曰：“亢龙有悔”，盈不可久也。<br />用九：见群龙无首，吉。<br />象：“用九”，天德不可为首也。<br />