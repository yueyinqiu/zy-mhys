离为火
离：利贞亨畜牝牛吉
象曰：明两作离大人以继明照于四方
彖曰：离丽也日月丽乎天百谷草木丽乎土重明以丽乎正乃化成天下柔丽乎中正故是以畜牝牛吉也

初九：履错然敬之无咎
象曰：履错之敬以辟咎也
六二：黄离元吉
象曰：黄离元吉得中道也
九三：日昃之离不鼓缶而歌则大耋之嗟凶
象曰：日昃之离何可久也
九四：突如其来如焚如死如弃如
象曰：突如其来如无所容也
六五：出涕沱若戚嗟若吉
象曰：六五之吉离王公也
上九：王用出征有嘉折首获匪其丑无咎
象曰：王用出征以正邦也
