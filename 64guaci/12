天地否
否：否之匪人不利君子贞大往小来
象曰：天地不交否君子以俭德辟难不可荣以禄
彖曰：否之匪人不利君子贞大往小来则是天地不交而万物不通也上下不交而天下无邦也；内阴而外阳内柔而外刚内小人而外君子小人道长君子道消也

初六：拔茅茹以其汇贞吉亨
象曰：拔茅贞吉志在君也
六二：包承小人吉大人否亨
象曰：大人否亨不乱群也
六三：包羞
象曰：包羞位不当也
九四：有命无咎畴离祉
象曰：有命无咎志行也
九五：休否大人吉其亡其亡系于苞桑
象曰：大人之吉位正当也
上九：倾否先否后喜
象曰：否终则倾何可长也
