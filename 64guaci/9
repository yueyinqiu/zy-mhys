风天小畜<br />小畜：亨。密云不雨。自我西郊。<br />象曰：风行天上，“小畜”。君子以懿文德。<br />彖曰：“小畜”，柔得位而上下应之，曰小畜。健而巽，刚中而志行，乃亨。“密云不雨”，尚往也。“自我西郊”，施未行也。<br />初九：“复自道，何其咎？吉。<br />象曰：“复自道”，其义“吉”也。<br />九二：牵复，吉。<br />象曰：牵复在中，亦不自失也。<br />九三：舆说辐。夫妻反目。<br />象曰：“夫妻反目”，不能正室也。<br />六四：有孚，血去，惕出无咎。<br />象曰：“有孚惕出”，上合志也。<br />九五：有孚挛如，富以其邻。<br />象曰：“有孚挛如”，不独富也。<br />上九：既雨既处，尚德载。妇贞厉。月几望，君子征凶。<br />象曰：“既雨既处”，德积载也。“君子征凶”，有所疑也。<br />