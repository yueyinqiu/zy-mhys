风天小畜
小畜：亨密云不雨自我西郊
象曰：风行天上小畜君子以懿文德
彖曰：小畜柔得位而上下应之曰小畜健而巽刚中而志行乃亨密云不雨尚往也自我西郊施未行也

初九：复自道何其咎吉
象曰：复自道其义吉也
九二：牵复吉
象曰：牵复在中亦不自失也
九三：舆说辐夫妻反目
象曰：夫妻反目不能正室也
六四：有孚血去惕出无咎
象曰：有孚惕出上合志也
九五：有孚挛如富以其邻
象曰：有孚挛如不独富也
上九：既雨既处尚德载妇贞厉月几望君子征凶
象曰：既雨既处德积载也君子征凶有所疑也
