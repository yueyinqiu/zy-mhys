火风鼎
鼎：元吉亨
象曰：木上有火鼎君子以正位凝命
彖曰：鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨

初六：鼎颠趾利出否得妾以其子无咎
象曰：鼎颠趾未悖也利出否以従贵也
九二：鼎有实我仇有疾不我能即吉
象曰：鼎有实慎所之也我仇有疾终无尤也
九三：鼎耳革其行塞雉膏不食方雨亏悔终吉
象曰：鼎耳革失其义也
九四：鼎折足覆公餗其形渥凶
象曰：覆公餗信如何也
六五：鼎黄耳金铉利贞
象曰：鼎黄耳中以为实也
上九：鼎玉铉大吉无不利
象曰：玉铉在上刚柔节也
