天水讼<br />讼：有孚窒惕，中吉，终凶。利见大人。不利涉大川。<br />象曰：天与水违行，讼。君子以作事谋始。<br />彖曰：讼，上刚下险，险而健，讼。“讼有孚窒惕，中吉”，刚来而得中也。“终凶”，讼不可成也。“利见大人”，尚中正也。“不利涉大川”，入于渊也。<br />初六：不永所事，小有言，终吉。<br />象曰：“不永所事”，讼不可长也。虽“小有言”，其辩明也。<br />九二：不克讼，归而逋。其邑人三百户，无眚。<br />象曰：“不克讼”，归逋窜也。自下讼上，患至掇也。<br />六三：食旧德，贞厉，终吉。或従王事，无成。<br />象曰：食旧德，従上吉也。<br />九四：不克讼，复既命渝。安贞吉。<br />象曰：复即命渝，安贞不失也。<br />九五：讼，元吉。<br />象曰：“讼，元吉”以中正也。<br />上九：或锡之鞶带，终朝三褫之。<br />象曰：以讼受服，亦不足敬也。<br />