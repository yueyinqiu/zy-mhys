风水涣<br />涣：亨。王假有庙。利涉大川，利贞。<br />象曰：风行水上，涣。先王以享于帝，立庙。<br />彖曰：“涣，亨”，刚来而不穷，柔得位乎外而上同。“王假有庙”，王乃在中也。“利涉大川”，乘木有功也。<br />初六：用拯马壮，吉。<br />象曰：初六之吉顺也。<br />九二：涣奔其机，悔亡。<br />象曰：“涣奔其机”，得愿也。<br />六三：涣其躬，无悔。<br />象曰：“涣其躬”，志在外也。<br />六四：涣其群，元吉。涣有丘，匪夷所思。<br />象曰：“涣其群元吉”，光大也。<br />九五：涣汗其大号，涣王居，无咎。<br />象曰：“王居无咎”，正位也。<br />上九：涣其血，去逖出，无咎。<br />象曰：“涣其血”，远害也。<br />