兑为泽<br />兑：亨。利贞。<br />象曰：丽泽，兑。君子以朋友讲习。<br />彖曰：兑，说也。刚中而柔外，说以利贞，是以顺乎天而应乎人。说以先民，民忘其劳。说以犯难，民忘其死。说之大，民劝矣哉！<br />初九：和兑，吉。<br />象曰：“和兑之吉”，行未疑也。<br />九二：孚兑，吉，悔亡。<br />象曰：“孚兑之吉”，信志也。<br />六三：来兑，凶。<br />象曰：“来兑之凶”，位不当也。<br />九四：商兑未宁，介疾有喜。<br />象曰：“九四之喜”，有庆也。<br />九五：孚于剥，有厉。<br />象曰：“孚于剥”，位正当也。<br />上六：引兑。<br />象曰：上六“引兑”，未光也。<br />