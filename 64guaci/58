兑为泽
兑：亨利贞
象曰：丽泽兑君子以朋友讲习
彖曰：兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉

初九：和兑吉
象曰：和兑之吉行未疑也
九二：孚兑吉悔亡
象曰：孚兑之吉信志也
六三：来兑凶
象曰：来兑之凶位不当也
九四：商兑未宁介疾有喜
象曰：九四之喜有庆也
九五：孚于剥有厉
象曰：孚于剥位正当也
上六：引兑
象曰：上六引兑未光也
