雷泽归妹
归妹：征凶无攸利
象曰：泽上有雷归妹君子以永终知敝
彖曰：归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也

初九：归妹以娣跛能履征吉
象曰：归妹以娣以恒也跛能履吉相承也
九二：眇能视利幽人之贞
象曰：利幽人之贞未变常也
六三：归妹以须反归以娣
象曰：归妹以须未当也
九四：归妹愆期迟归有时
象曰：愆期之志有待而行也
六五：帝乙归妹其君之袂不如其娣之袂良月几望吉
象曰：帝乙归妹不如其娣之袂良也其位在中以贵行也
上六：女承筐无实士刲羊无血无攸利
象曰：上六无实承虚筐也
