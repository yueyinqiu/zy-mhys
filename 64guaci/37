风火家人<br />家人：利女贞。<br />象曰：风自火出，家人。君子以言有物而行有恒。<br />彖曰：家人，女正位乎内，男正位乎外。男女正，天地之大义也。家人有严君焉，父母之谓也。父父，子子，兄兄，弟弟，夫夫，妇妇，而家道正。正家而天下定矣。<br />初九：闲有家，悔亡。<br />象曰：“闲有家”，志未变也。<br />六二：无攸遂，在中馈，贞吉。<br />象曰：六二之吉，顺以巽也。<br />九三：家人嗃々，悔厉吉；妇子嘻嘻，终吝。<br />象曰：“家人嗃々”，未失也。“妇子嘻嘻”，失家节也。<br />六四：富家，大吉。<br />象曰：“富家大吉”，顺在位也。<br />九五：王假有家，勿恤，吉。<br />象曰：“王假有家”，交相爱也。<br />上九：有孚威如，终吉。<br />象曰：威如之吉，反身之谓也。<br />