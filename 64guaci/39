水山蹇<br />蹇：利西南，不利东北。利见大人。贞吉。<br />象曰：山上有水，蹇。君子以反身修德。<br />彖曰：蹇，难也，险在前也。见险而能止，知矣哉！“蹇，利西南”，往得中也。“不利东北”，其道穷也。“利见大人”，往有功也。当位”贞吉”，以正邦也。蹇之时用大矣哉！<br />初六：往蹇来誉。<br />象曰：“往蹇来誉”，宜待也。<br />六二：王臣蹇蹇，匪躬之故。<br />象曰：“王臣蹇蹇”，终无尤也。<br />九三：往蹇来反。<br />象曰：“往蹇来反”，内喜之也。<br />六四：往蹇来连。<br />象曰：“往蹇来连”，当位实也。<br />九五：大蹇朋来。<br />象曰：“大蹇朋来”，以中节也。<br />上六：往蹇来硕，吉，利见大人。<br />象曰：“往蹇来硕”，志在内也。“利见大人”，以従贵也。<br />